UTANGULIZI

Katika somo hili la matamshi, tutashughulikia vitate na vitanza ndimi. Vitate ni maneno yanayotatiza kimatamshi. Utatanishi huu unatokana na;
- kukaribiana kimatamshi kwa sauti fulani. Mfano: posa – poza
- Mtamkaji kuathiriwa na lugha ya kwanza au lugha nyingine. Mfano: mahali / mahari

Vitanza ndimi

Sikiliza vitanza ndimi vifuatavyo kisha uvitamke.
1. Sitasitasita kusisitiza kuwa sita na sita si sita.
2. Vazi alilovua alivaa baada ya kulifua likamfaa sana.
3. Makoti Alikoti alipohukumiwa, alipiga magoti na kulivua koti kortini.
4. Juzijuzi mjuzi jasusi alikutana na mjusi akienda kumuona mchuuzi akichuuza mchuzi.

Himizo

Muundo ni sura au namna kitu kinavyoonekana kwa nje. Soma mahojiano yafuatayo kati ya mwandishi wa habari na mwanariadha huku ukizingatia muundo wa mahojiano yenyewe.
Mwandishi: Hujambo dada?
Mwanariadha: Sijambo....
Mwandishi: Asante sana.

Sarufi

Sarufi ya lugha huwa uwanja mpana ambao unashirikisha mada kama vile aina za maneno katika lugha na matumizi yake kisahihi na kimaana kwa kufuata utaratibu uliokubalika na wanajamii wa lugha husika. Hali kadhalika, huhusisha uakifishaji. 
Somo hili litakuwezesha kukuza kiwango chako cha msamiati na matumizi ya istilahi mbalimbali.

Sarufi na matumizi ya lugha

Sarufi na matumizi ya lugha hushirikisha shughuli za kimawasiliano na kimaingiliano kwa sababu mbalimbali katika miktadha tofauti tofauti na mazingira halisi. Ufunzaji na ujifunzaji wa sarufi na matumizi ya lugha humpa mwanafunzi nyenzo za kuwasiliana kikamilifu.

Tanbihi

Inadhihirika kuwa mahojiano huwa na maswali elekezi ya kudadisi undani wa jambo fulani. Mahojiano yanaweza yakashirikisha mada mbalimbali kutegemea muktadha.

Shughuli

Kufikia mwisho wa kipindi hiki, unatakiwa uwe na uwezo wa:
i) kueleza maana ya mazungumzo 
ii) kutambua muundo na sifa za mazungumzo 
iii) kubainisha miktadha mbalimbali ya mazungumzo 
iv) kutambua umuhimu wa mazungumzo 

Tazama na kusikiliza mazungumzo A na B katika video hii. Tambua matukio yote katika shughuli hizi mbili. 

**Video A**: Marafiki wawili wamekutana mtaani baada ya muda mrefu. Haya ni mazungumzo ya kirafiki kuhusu maisha yao ya hapo awali na ambavyo yameendelea. 
**Video B**: Kuna mazungumzo kati ya wakulima wawili wanaokutana katika kituo cha malipo. Wanazungumza juu ya mavuno haba na malipo duni waliyopata kutokana na hali mbaya ya anga.

Mazungumzo

Soma mazungumzo yafuatayo kisha ujibu maswali. 

Mwanafunzi: Shikamoo mwalimu. 
Mwalimu: Marahaba! U hali gani? 
Mwanafunzi: Sina neno mwalimu ila ningependa kuomba msaada wako kuhusu hotuba na mazungumzo. 
Mwalimu: Shida yenyewe ni ipi? 
Mwanafunzi: Nimeshindwa kubaini tofauti kati ya vipengele hivi viwili. 
Mwalimu: Lo! Kwani jana hukuwepo darasani tukijadili mambo haya? 
Mwanafunzi: Samahani mwalimu nilikuwa hospitalini kwa matibabu. 
Mwalimu: Pole, Utapata nafuu. 
Mwanafunzi: Ahsante, nishapoa. 

Mwalimu: Tofauti kuu kati ya hotuba na mazungumzo ni kwamba hotuba huwasilishwa na mtu mmoja kwa hadhira fulani nayo mazungumzo ni maongezi kati ya watu wawili au zaidi. Hotuba huchukua umbo la maelezo kuhusu jambo fulani ilhali mazungumzo huchukua umbo la kitamthilia. 
Mwanafunzi: Ahsante mwalimu, kunazo tofauti zingine? 
Mwalimu: Ndiyo, lugha inayotumiwa katika hotuba huwa na urasmi fulani, mazungumzo hutegemea muktadha. Lugha inayotumika hotelini haina urasmi ilhali ile itumikayo ofisini huwa na urasimu. 
Mwanafunzi: Nashukuru sana Mwalimu. Hakika umenitoa gizani. 
Mwalimu: Karibu. Nenda darasani udurusu zaidi.

Sifa za Mazungumzo - Nyimbo

Wimbo ni utungo ulioundwa kwa maneno au sauti zilizoteuliwa kisanii na zenye utaratibu wa kimuziki. Sauti hizo hupanda na kushuka na kuibua hisia fulani kwa mwimbaji na msikilizaji. Nyimbo hazizingatii kaida zote za ushairi kama ilivyo katika mashairi halisi.

Wimbo wa Taifa

Wimbo wa Taifa la Kenya huimbwa katika shughuli rasmi za kitaifa kama vile:
- sherehe na shughuli za kitaifa na kimataifa 
- wakati wa kupandisha bendera katika shule, vyuo na taasisi mbalimbali 

Umuhimu wa wimbo wa taifa la Kenya: 
- hutambulisha taifa letu 
- huibua hisia za uzalendo 
- hukuza umoja 
- hukuza na kuendeleza utamaduni 
- ni ombi kwa Maulana 
- hufunza maadili 
- huzindua wananchi

Aina za Nyimbo

Kuna aina mbalimbali za nyimbo kama vile: 
- nyiso 
- hodiya/vave/wawe 
- sifo 
- mbolezi 
- nyimbo za kidini 
- nyimbo za kisiasa 
- nyimbo za mapenzi 
- nyimbo za kizalendo na kadhalika 

Mfano: Nyimbo ambazo huimbwa na mlezi wa mtoto kwa sauti nyororo na mahadhi taratibu ili kumtuliza mtoto, kumwongoa au kumfanya alale. Nyimbo hizi hudhihirisha hisia za mlezi kwa mtoto.

Bembezi

Soma wimbo huu: 

Ukimpenda mwanao 
Na wa mwenzio umpende 
Wako ukimpa chenga 
Wa mwenzio chenjegele 
Humjui akufaaye 
Akupaye maji mbele 
Kilengelenge cha boga 
Kuti nazi kunoga 
Roho yataka kunoga 
Mkono wafanya woga 

Nyamaa mama nyamaa 
Nyamaa usilie mno 
Ukilia waniliza 
Wanikumbusha ukiwa 
Ukiwa wa baba na mama 

(Kutoka *Kiswahili Fasaha*, Oxford University Press Waititu Francis, Ipara Isaac, Okaalo Bilha, Amina Vuzo)

Nyiso

Nyiso ni nyimbo zinazoimbwa wakati wa tohara na shughuli zingine za jandoni. 

Umuhimu wa Nyiso: 
- hujasirisha 
- hukuza ukakamavu 
- hukuza maadili na kusuta 
- hukuza na hudumisha utamaduni 
- hukuza umoja 
- huburudisha 
- huhamasisha 
- hufaharisha

Hodiya

Hodiya ni nyimbo zinazoimbwa wakati wa kazi. Kwa mfano: wawe/vave huimbwa na wakulima, kimai huimbwa na wavuvi. 

Umuhimu wa Hodiya: 
- humtia shime anayefanya kazi 
- hubeza wavivu 
- huonyesha jinsi wahusika wanavyoonea fahari kazi 
- huonyesha mtazamo wa jamii kuhusu kazi

Sifo

Sifo huimbwa kwa lengo la kusifu wahusika kwa sababu ya umaarufu unaotokana na ushujaa, cheo, kipawa cha pekee na mambo ambayo wameweza kayatekeleza. 

Sifo huhimiza wanajamii kuiga matendo yanayosifiwa, kufunza maadili na amali za jamii.

Nyimbo za Kizalendo

Nyimbo za kizalendo ni nyimbo zinazoimbwa kudhihirisha uzalendo wa wananchi kwa taifa lao. 
Nyimbo hizi huhimiza upendo kwa taifa lao na ombi kwa Maulana kubariki nchi. Huhimiza maadili na amali za kijamii.

Mbolezi

Mbolezi ni nyimbo zinazoimbwa wakati wa matanga au maombolezi. 

Umuhimu wa Mbolezi: 
- kufariji au kuliwaza waliofiwa 
- kuwapa tumaini walioachwa 
- kuonyesha imani ya jamii kuhusu maisha na kifo 
- kumsifu mwendazake na kutoa ushauri

Nyimbo za Mapenzi

Ni nyimbo zinazohimiza mapenzi. Wapendanao huimba ili kuimarisha na kudumisha penzi lao. 

Hali kadhalika huwasilisha hisia za kimapenzi, matarajio ya mpenzi mmoja kwa mwingine, kumsifu mpenzi, au malalamiko ya mateso ya kimapenzi. 

Wanaotengana aghalabu huelezea maisha yalivyokuwa na namna hali ilivyo sasa baada ya penzi kunyauka.

Nyimbo za Chekechea

Nyimbo za chekechea ni nyimbo zinazoimbwa na watoto wanapocheza. 

Umuhimu: 
- kujiburudisha 
- kuwaleta pamoja 
- kufunza maadili 
- kusaidia katika kuimarisha afya na kunyoosha viungo 
- kukuza ukakamavu na uwezo wa kujieleza 
- kufunza lugha

Nyimbo za Kidini

Nyimbo za kidini huimbwa ili kumtukuza Mwenyezi Mungu. 

Umuhimu: 
- hudhihirisha imani ya waumini 
- nyenzo za kupitisha amali za kidini 
- kufunza maadili na kuelimisha 
- kukuza imani ya waumini 
- kuhamasisha na kuwapa tumaini 
- huliwaza walio katika mateso

Nyimbo za Harusi

Nyimbo za harusi huimbwa wakati wa sherehe za harusi. 

Umuhimu: 
- husifu maharusi 
- kuhamasisha kuhusu majukumu ya ndoa 
- kuhimiza umoja wa jamii 
- kuburudisha 
- kuhimiza heshima kwa asasi ya ndoa

Nyimbo za Kisiasa

Nyimbo za kisiasa huimbwa ili kushawishi watu kisiasa. 

Umuhimu: 
- kusifu au kushtumu viongozi 
- kusambaza mwamko wa kisiasa na propaganda 
- kuonyesha utesi dhidi ya dhuluma na ukandamizaji 
- kuleta watu pamoja kwa misingi ya kisiasa 
- kuzomea uongozi mbaya

Sifa za Nyimbo

Sifa za nyimbo ni pamoja na: 
1. Kuwa na mapigo ya sauti (beti, mishororo, vina, mizani) 
2. Kutumia tamathali za usemi (mafumbu, jazanda, ishara, takriri) 
3. Kuimbwa na mtu mmoja au zaidi 
4. Kuambatana na ala za muziki 
5. Waimbaji huwa na maleba 
6. Huambatana na miondoko 
7. Hutegemea umri, jinsia, mazingira na muktadha 

Umuhimu: 
- kuburudisha na kufurahisha 
- kufunza maadili 
- kuhifadhi utamaduni 
- kuelimisha 
- kuhifadhi historia ya jamii 
- kufariji na kuliwaza 
- kukuza umoja 
- kusifu na kukashifu matendo

Tanbihi

Umejifunza kuwa nyimbo zina umuhimu mkubwa katika jamii. 
Aina za nyimbo hugawika kulingana na muktadha, jinsia, na lengo.

Matumizi ya Nomino

Soma sentensi zifuatazo: 
i) Wazee wamekuja kwetu. 
ii) Kenya ni nchi nzuri. 
iii) Upole wake ni wa kupigiwa mfano. 
iv) Kuimba huko kulimfikisha mbali. 
v) Biwi la takataka lilitiwa moto na topasi. 
vi) Sukari ya mpishi imekwisha. 
vii) Kikosi cha askari kinapiga gwaride uwanjani. 
viii) Nairobi ni mji mkubwa. 
ix) Kufagia sakafu kumechukua muda gani? 
x) Mafuta yaliyoletwa yana bei ghali. 

Kutokana na sentensi hizi, tumejifunza kuwa nomino hutumiwa kutungia sentensi.

Shughuli - Nomino na Vivumishi

Kufikia mwisho wa kipindi, unatakiwa uweze: 
i) kueleza maana ya kivumishi 
ii) kubainisha aina za vivumishi 
iii) kutumia vivumishi katika sentensi ipasavyo

Vivumishi

Vivumishi ni maneno yanayotoa habari zaidi kuhusu nomino. Mfano: ndogo, nzito, laini, nyororo. 

Mifano: 
- mtu mrefu 
- mtu nadhifu 
- mtu mnene 
- mtu mweusi

Vivumishi Vionyeshi

Vivumishi hivi hutoa maelezo kuhusu pale nomino ilipo. 

Mfano: 
- huyu, hiki, hawa, hivi (karibu) 
- yule, kile, wale, vile (umbali) 

Ngeli ya A-WA: mtu huyu, mtu huyo, mtu yule 
Ngeli ya LI-YA: tunda hili, tunda hilo, tunda lile 
Ngeli ya Mahali: pahali hapa, pahali hapo, pahali pale

Vivumishi vya Idadi

Tazama picha hizi na tambua idadi: 
1. Machungwa matatu 
2. Watoto wanne 
3. Maji mengi 
4. Majani tele

Vivumishi vya Idadi

Idadi inaweza kuwa kamili au ya kukadiria. 

Mifano ya idadi kamili: mtu mmoja, sahani mbili, shilingi ishirini. 
Mifano ya idadi ya kukadiria: maji mengi, majani tele, watu wachache.

Vivumishi Vimilikishi

Vivumishi vimilikishi ni maneno yanayoonyesha kitu ni cha nani au kimehodhiwa na nani. 
Hujikita katika mashina sita: -angu, -ako, -ake, -etu, -enu, -ao. 

Mifano: 
- Shule yangu imepata mfadhili → Shule zetu zimepata wafadhili 
- Mtoto wako amefuzu → Watoto wenu wamefuzu 
- Tunda lake limeliwa → Matunda yao yameliwa

Vivumishi Viulizi

Vivumishi viulizi hutumiwa kudadisi au kuhoji kuhusu nomino. 
Ni vya aina tatu: -pi, -ngapi, -gani. 

Mifano: 
1. Ni wanafunzi wangapi wamo darasani? 
2. Unataka chakula gani? 
3. Ukuta upi umebomoka?

Vivumishi Visisitizi

Vivumishi visisitizi huundwa kutokana na vivumishi vionyeshi na hutumika kutilia mkazo. 

Mifano: 
- Mche huu huu ndio utakaopandwa 
- Wanafunzi hawa hawa ndio waliopita mtihani 
- Kucheza huko huko ndiko kulikomfanya ateuliwe 
- Maji yale yale ndiyo yaliyotekwa 
- Werevu ule ule ndio uliomfaulu

Vivumishi vya Pekee

Vivumishi vya pekee hubadilika kutegemea ngeli husika. 
Kila kimoja hubeba wazo fulani: 

-enye → kumiliki 
-enyewe → kusisitiza 
-ote → ujumla 
-o-ote → bila kuchagua 
-ingine → ziada au badala 
-ingineo → nyongeza au mbadala

Vihusishi

Vihusishi ni maneno yanayoonyesha uhusiano baina ya neno na jingine. 

Mifano: 
- Gari limeegeshwa kando ya mti 
- Mbwa yuko chini ya gari 
- Ndege ametua juu ya gari 
- Kondoo yuko mbele ya gari 
- Paka yuko nyuma ya gari 
- Dereva yumo ndani ya gari

Vihusishi vya Wakati

Mifano ya vihusishi vya wakati: 
- kabla ya 
- baada ya 
- hadi 

Mfano: Kutoka Nairobi hadi Mombasa ni kilomita 500.

Vihusishi vya Kiwango

Mifano: 
- Mtu wa kwanza ni mrefu kuliko mtu wa pili 
- Mtu wa kwanza amebeba vitabu vingi zaidi ya mtu wa pili

Vinyume

Vinyume ni maneno yenye maana kinzani. 

Mifano: 
- keti ↔ simama 
- pakia ↔ pakua 
- anika ↔ anua 
- funga ↔ fungua 
- paa ↔ tua 
- furahi ↔ huzunika 
- tia ↔ toa 

Baadhi ya vitenzi havina vinyume, kwa mfano: saga, sema, zaa, soma, kula.

Mnyambuliko wa Vitenzi

Mnyambuliko ni hali ya kurefusha kitenzi kwa kukipa kiambishi tamati ili kuleta maana nyingine. 

Mifano: 
- piga → pigwa 
- soma → somewa 
- jenga → jengeka 
- piga → pigana 
- lipa → lipiana 
- beba → bebeshwa 
- kimbia → kimbizana 
- karibisha → karibishia

Malengo ya Kipindi

Kufikia mwisho wa kipindi hiki unatakiwa uwe na uwezo wa: 
i) kueleza maana ya mnyambuliko wa vitenzi 
ii) kunyambua vitenzi katika kauli mbalimbali 
iii) kueleza maana kutokana na vitenzi vilivyonyambuliwa katika kauli husika.

Maana ya Mnyambuliko

Mnyambuliko ni hali ya kurefusha kitenzi kwa kukipa kiambishi tamati ili kuleta maana nyingine tofauti na kitenzi katika hali yake ya kawaida.

Kauli ya Kutendewa

Huonyesha mtu au kitu kimepokea tendo husika moja kwa moja. 
Vitenzi huishia kwa -wa, -liwa au -lewa. 

Mifano: 
- pigwa 
- limwa 
- somwa 
- chukuliwa 
- nyolewa 

Mfano wa sentensi: Miwa imekatwa.

Kauli ya Kutendewa kwa Niaba

Huonyesha tendo limefanywa na mtu kwa niaba ya mwingine au kwa ajili yake. 
Vitenzi huishia kwa -iwa, -ewa, -liwa, -lewa. 

Mifano: 
- somewa 
- imbiwa 
- itiwa 
- tobolewa 
- dhulumiwa 
- kataliwa

Kauli ya Kutendeka

Huonyesha namna au uwezekano wa kutendeka jambo. Pia huonyesha kukamilika kwa jambo. 
Vitenzi huishia kwa -ika, -eka, -lika, -leka. 

Mfano: Chupa imevunjika. 
Mfano mwingine: Mlango umefungika.

Kauli ya Kutendana

Huonyesha kitendo kimetendwa na wahusika wawili kwa wakati mmoja. 
Vitenzi huishia kwa -ana. 

Mifano: 
- pishana 
- juana 
- pambana 

Mfano wa sentensi: Fahali wanapigana.

Kauli ya Kutendeana

Huonyesha tendo limetendwa na wahusika wawili kwa niaba ya kila mmoja. 
Vitenzi huishia kwa -iana au -eana. 

Mifano: 
- someana 
- pikiana 
- choreana

Kauli ya Kutosha/Kulazimisha

Huonyesha kusababisha au kulazimisha kitendo. Anayetenda hana hiari. 
Vitenzi huishia kwa -shwa au -zwa. 

Mifano: 
- bebeshwa 
- pikishwa 
- tembezwa 
- pendezwa 

Mfano wa sentensi: Watoto walitembezwa uwanjani.

Kauli ya Kushirikiana

Huonyesha kitendo cha kulazimishana au kushirikiana kutenda. 
Vitenzi huishia kwa -eshana, -ezana, -ishana. 

Mifano: 
- pokezana 
- pendekezana 
- pikishana 
- furahishana 
- potoshana 

Mfano wa sentensi: Mbwa na paka wanachezeshana.

Kauli ya Kutendewa kwa Ajili

Huonyesha tendo hutendwa kwa ajili ya mtu mwingine ili kumsaidia. 
Vitenzi huishia kwa -eshea, -ishia, -izia. 

Mifano: 
- endeshea 
- fundishia 
- andikia

Vielezi

Kuna aina nne za vielezi: 
i) Vielezi vya namna → vizuri, kinyama, haraka, ovyo, polepole 
ii) Vielezi vya wakati → jana, sasa, jioni, mwaka ujao 
iii) Vielezi vya mahali → Limuru, darasani, nje, barabarani 
iv) Vielezi vya idadi → mara tatu, sana, kiasi, wachache, mara kwa mara

Mifano ya Vielezi

1. Alipigwa kinyama 
2. Wanafunzi wanacheza uwanjani 
3. Mama ananunua matunda sasa 
4. Alifanya kazi pole pole mno 

Maneno yaliyopigiwa mstari ni vielezi.

Vielezi vya Namna

Mfano: 
- anatembea polepole 
- anatembea kasi 
- anatembea kijeshi 

Maneno polepole, kasi, kijeshi ni vielezi vya namna.

Vielezi vya Wakati

Mfano: 
- Nimeamka asubuhi 
- Nitakula saa saba 
- Nitasoma usiku 
- Nilizaliwa 1995 
- Nitajiunga na kidato cha tatu mwaka ujao 

Maneno kama asubuhi, saa saba, usiku, 1995, mwaka ujao ni vielezi vya wakati.

Vielezi vya Mahali

Mfano wa vielezi vya mahali:
- wanacheza uwanjani
- Kagevera amewasili Nairobi
- Karema amesimama nje
- Parachichi limeanguka chini

Maneno uwanjani, Nairobi, nje, chini yanaonyesha kitendo kilifanyika wapi.

Vielezi vya Idadi

Mfano:
- Ameruka mara tatu
- Maji yamejaa pomoni
- Huenda shule kila siku
- Husali mara kwa mara

Vielezi vya idadi kamili → mara tatu, mara tano 
Vielezi vya idadi ya jumla → kila siku, pomoni 

Mifano ya sentensi:
1. Gichomo ameruka mara tatu. 
2. Maji yamejaa pomoni. 
3. Jibo huenda shule kila siku. 
4. Abubakri husali mara tano kila siku.

Nomino: Wastani, Udogo na Ukubwa

Nomino huweza kuchukua hali tatu: wastani, udogo na ukubwa. 

Mfano:
- Mtu → kijitu → jitu 
- Kiti → kijiti → jiti 
- Uso → kijuso → juso 
- Nyumba → kijumba → jumba 

Udogo → huunda kwa kiambishi *kiji-*. 
Ukubwa → huunda kwa kiambishi *ji-*. 

Mfano wa upatanishi:
- Mtoto alimwona nyoka mkubwa njiani. 
- Kijitoto kilikiona kijoka kikubwa mbugani. 
- Jitoto lililiona joka kubwa mbugani.

Muhtasari

Muhtasari ni ufupisho wa habari bila kupoteza maana. 
Umuhimu wa muhtasari:
- Hupunguza maneno bila kupoteza ujumbe 
- Hurahisisha mawasiliano 
- Hutumika katika matangazo, ripoti, kumbukumbu, makala, mitihani 

Hatua za kuandika muhtasari:
i) Soma na elewa makala 
ii) Teua mambo muhimu pekee 
iii) Tumia maneno ya kijumla pale inapowezekana 
iv) Panga mambo muhimu kwa mtiririko

Mfano wa Muhtasari

Hotuba A: “Wananchi hamjambo!... Nimekuja kwenu leo kuwaomba kura...” 
Hotuba B: “Wananchi hamjambo, niko hapa kuwaomba kura ili niwe mbunge wenu.”

Hotuba B ni fupi lakini ujumbe ni sawa na Hotuba A. 
Hii inaonyesha maana ya muhtasari.

Hoja Muhimu kuhusu Utapeli

1. Visa vya utapeli vinaongezeka. 
2. Walioathirika → vijana wanaotafuta ajira, watu wanaotafuta nyumba/viwanja, wenye tamaa ya pesa. 

Ufupisho wa aya ya pili: 
Wananchi wawe makini, vijana wawe na subira, serikali iwadhibu matapeli, vyombo vya habari viangazie visa hivi.

Utungaji wa Kiuamilifu

Ni stadi zinazohusu tungo muhimu kwa maisha ya kila siku: ripoti, hotuba, barua, kumbukumbu, hojaji, resipe, shajara. 

Malengo:
i) kueleza maana ya tungo za kiuamilifu 
ii) kufafanua maana ya hotuba 
iii) kubainisha umuhimu wa hotuba 
iv) kueleza muundo wa hotuba 
v) kuandika hotuba ipasavyo

Hotuba

Hotuba ni taarifa inayotolewa mbele ya hadhira kwa lengo la kuwasilisha ujumbe. 
Muundo wa hotuba una sehemu tatu: 
1. Utangulizi → salamu na utambulisho 
2. Mwili → mada na hoja kuu 
3. Hitimisho → shukrani na kuagana 

Umuhimu wa hotuba → kuelimisha, kushawishi, kushauri, kuhimiza.

Sifa za Mhutubi Bora

- Ana ukakamavu 
- Sauti nzuri na inasikika 
- Anatumia lugha ya mwili na ishara 
- Anaunganisha hadhira kikamilifu 
- Hutumia lugha fasaha na yenye adabu 
- Mawazo yamepangwa kimantiki 
- Ana lugha ya kusisimua 
- Hajirudii hovyo 
- Ana uwezo wa kushawishi 
- Anaelewa hadhira yake vilivyo

Resipe

Resipe ni maelezo ya namna ya kutayarisha chakula. 
Hushirikisha orodha ya viungo na vipimo vyake kulingana na walaji. 

Mfano: Resipe ya Kitoweo cha Kuku (kwa walaji 4) 
- Kuku 1 
- Mafuta vijiko 2 
- Kitunguu maji 1 
- Nyanya 3 
- Chumvi kijiko kidogo 
- Bizari kijiko 1 kidogo 
- Pilipili hoho 1 
- Maji vikombe 3 vidogo 
- Dania fungu 1 
- Biringanya.
Resipe ya Kitoweo cha Kuku

Mahitaji (walaji 4):
- Kuku 1
- Mafuta vijiko 2
- Kitunguu maji 1
- Nyanya 3
- Pilipili hoho 1
- Biringanya
- Dania
- Chumvi kijiko kidogo
- Bizari kijiko 1 kidogo
- Maji vikombe 3 vidogo

Utaratibu:
1. Osha kuku na mboga zote. 
2. Teleka sufuria juu ya moto, chemsha mafuta dakika 1. 
3. Kaanga vitunguu hadi viwe kahawia. 
4. Ongeza nyanya, pilipili hoho, kisha weka kuku. 
5. Tia chumvi na bizari, koroga. 
6. Funika dakika 20, punguza moto dakika 10. 
7. Kitoweo kimeiva, kiliwe kwa sima au wali.

Resipe ya Ugali

Mahitaji (walaji 4):
- Maji lita 1
- Unga wa mahindi kilo 1

Utaratibu:
1. Chemsha maji hadi yatokote. 
2. Weka unga, koroga kwa mwiko hadi ushikamane. 
3. Baada ya dakika 5, punguza moto na funika. 
4. Epua sufuria, tia sima kwenye sahani na andaa mlo.

Resipe ya Uji wa Wimbi

Mahitaji:
- Unga wa wimbi kikombe 1
- Maji vikombe 2
- Sukari
- Siagi kijiko 1

Utaratibu:
1. Tekeleka maji kwenye sufuria hadi yatokote. 
2. Changanya unga na maji kando. 
3. Mimina mchanganyiko huo kwenye maji yaliyotokota, koroga. 
4. Acha utokote dakika 10. 
5. Ongeza sukari na siagi. 
6. Epua sufuria, mimina uji kwenye vikombe na andaa.

Umuhimu wa Resipe

- Hutusaidia kutoa lishe bora. 
- Huelekeza kupika chakula kizuri. 
- Hutusaidia kujua kiasi cha chakula kwa walaji fulani. 
- Hufunza mapishi ya tamaduni mbalimbali.

Mchezo wa Kuigiza

Mchezo wa kuigiza huigizwa jukwaani. Waigizaji huvaa mavazi maalum na hutumia lugha ya hisia, tamathali za usemi na vitendo. 

Mfano wa dondoo: 
(Jukwaani, nyumbani. Baba anaingia...) 
Baba: Unafanya nini hapa mwanangu? 
Mwana: Nilipatikana na simu tamba... 
(Barua ya mwalimu mkuu inaletwa...)

Umuhimu wa Michezo ya Kuigiza

- Kuburudisha 
- Kufunza 
- Kuadilisha 
- Kukuza vipawa 
- Kutafakirisha 
- Kuliwaza 
- Kuonya na kutahadharisha 
- Kuhamasisha 
- Njia ya kipato 
- Kukuza lugha na utamaduni 
- Kukuza umoja

Kanuni za Kuandika Mchezo wa Kuigiza

1. Kuteua mada 
2. Kutumia lugha yenye mnato na tamathali za usemi 
3. Kuchagua mandhari faafu 
4. Kuangalia ufaafu wa waigizaji 
5. Kuchagua mavazi (maleba) sahihi 
6. Kugawa mchezo katika maonyesho yanayofuata mtiririko wa matukio

Usomaji

Shabaha: 
i) kusoma kwa ufasaha 
ii) kufurahia maandishi ya Kiswahili 
iii) kujifunza maadili kutoka maandishi 
iv) kuelewa msamiati na istilahi 
v) kufafanua ujumbe wa makala 

Umuhimu wa kusoma majarida, magazeti na vitabu: 
- Hufurahisha na kufunza 
- Hupanua msamiati 
- Hufahamisha maswala ibuka 
- Hukuzia ufasaha

Vinyume

Mfano wa kubadili vitenzi: 
- choma → chomoa 
- komea → komoa 
- shona → shonoa 
- tia → toa 
- fuma → fumua 
- kunja → kunjua 
- fukia → fukua 
- funika → funua 

Shabaha: 
i) kueleza maana ya vinyume 
ii) kubadilisha kitenzi hadi kinyume chake 
iii) kutumia vinyume katika sentensi.

Kusikiliza na Kuzungumza

Ni stadi za mawasiliano na maingiliano. 

Umuhimu wake: 
- Kujuliana hali 
- Kupasha ujumbe 
- Kuelimisha 
- Kuelekeza 
- Kuhamasisha 
- Kuonya 
- Kuhimiza 
- Kuliwaza 
- Kutatua mizozo 
- Kutumbuiza 

Hitimisho: Kusikiliza na kuzungumza ni stadi muhimu maishani.