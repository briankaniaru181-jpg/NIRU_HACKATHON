HADITHI

Aliondoka Sultani wa kunguru, akampelekea waraka Sultani wa mwewe, akamwambia: “Nataka uwe askari yangu.” Akamwambia: “Sikubali.” Akamwambia: “Kama hukubali tutapigana mimi nawe.” Akamwambia: “Na tupigane; ukinishinda nitakufuata, nikikushinda wewe utanifuata.”

Wakapigana, kunguru wakashindwa. Akaondoka mzee mmoja, akawaambia: “Tukimbie.” Wakakimbia katika mji wao, wakaenda mji mwingine. Mwewe walipokuja wasimwone mtu, wakakaa katika mji wa kunguru.

Baada ya siku nyingi kunguru wakafanya shauri. Akaondoka mzee, akasema: “Ninyonyoeni manyoya, mkanitupe mjini wa mwewe.” Wakamnyonyoa, wakaenda, wakamtupa.

Walipopita mwewe, wakamwona, wakamwambia: “Wafanya nini huku mjini kwetu?” Akasema: “Wenzangu wamenipiga na wamenitoa mjini kwa sababu nimewaambia ‘mfuateni mwewe’.” Wakamchukua, wakaenda naye kwa Sultani wao. Wakamwambia: “Huyu kunguru tumemwokota, mwulize atasema maneno yake.”

Sultani akamwuliza, naye akasema: “Mwenzangu wamenipiga na wamenitoa mjini kwa sababu naliwaambia kweli ‘mfuateni mwewe’, ndiyo Sultani, wakanipiga.” Sultani wa mwewe akamwambia: “Kaa kitako hapa.”

Akakaa kitako siku nyingi. Hata siku moja wakaenda kanisani, naye wakaenda kumchukua, wakasali pamoja. Walipotoka, wakamwuliza: “Sisi na ninyi, nani anaabudu sana Mungu?” Akasema: “Ninyi.”

Akakaa kitako, wakampenda sana. Hata siku kuu yao ikikaribia, akatoka usiku, akaenda, akawaambia wenziwe: “Kesho watakwenda kanisani wote, njooni nje ya mlango wa kanisa, mutie moto.” Wakatoka, wakaenda kutafuta kuni, na wengine wakachukua moto.

Asubuhi wakaenda zao kanisani, asibaki mtu katika mji ila yule mzee kunguru. Wakamwambia: “Kwa nini huendi kanisani leo?” Akasema: “Tumbo linaniuma sana.” Wakamwambia: “Basi.”

Akaenda, akawaita wenziwe, akawaambia: “Wamekwisha kuingia kanisani wote.” Wakaenda wale, wakatia kuni katika mlango wa kanisa, wengine wakatia moto. Moto ukawaka.

Wakaona moshi unaingia ndani ya kanisa; wakakimbia madirishani, na wengi wakafa, pamoja na Sultani. Kunguru wakatwaa mji. Wale waliobaki mwewe waliwakimbia kunguru hata leo.

Aliondoka Sungura kwenda kutafuta chakula mwituni, akaona mbuyu mkubwa sana. Akatazama juu, akaona mzinga wa asali ya nyuki. Akarudi mjini kutafuta wenziwe waje kula naye.

Akapita mlangoni kwa Buku, akamkaribisha Buku, wakakaa kitako. Akamwambia: “Baba yangu amekufa, ameniachia mzinga mmoja wa asali; basi twende tukale.” Wakaenda.

Akamwambia: “Panda juu.” Wakapanda wote wawili, wakala asali. Nao walichukua mienge ya moto, wakachoma nyuki, wakachimbia. Wakazima moto, wakala asali.

Mara akatokea Simba chini ya mbuyu. Akatazama juu, akaona watu wanakula, akawauliza: “Nani ninyi?” Sungura akamwambia Buku: “Nyamaza, ana wazimu mzee yule.” Akauliza tena: “Nani ninyi, hamsemi?” Buku akaogopa, akamwambia: “Sisi hapa.”

Sungura akamwambia Buku: “Nitwae mimi, unitie ndani ya mwenge, umwambie mzee Simba ajitenge na autupe mwenge; nami najua.” Simba akajitenga, akatupa Buku. Alipofika chini, Sungura akatoka na kukimbia.

Simba akamwambia Buku: “Shuka basi.” Akashuka. Akamkamata, akamwambia: “Ulikuwa na nani uko juu?” Akamwambia: “Mimi na Sungura.” “Hukumwona nilipomtupa?” Akasema: “Nimemwona.” Akamla Buku.

Simba akaenda kumtafuta Sungura, asimwone.

Siku ya tatu Sungura akaenda, akamwita Kobe, akamwambia: “Twende tukale asali.” Akamwuliza: “Ya nani?” Akasema: “Ya baba yangu.” Akasema: “Twende.”

Wakafika, wakapanda juu na mienge ya moto, wakachoma nyuki, wakakimbia, wakakaa kitako, wakala.

Mara akatokea Simba — ndiye mwenye asali. Akawauliza: “Nani ninyi juu?” Sungura akamwambia Kobe: “Nyamaza.”

Simba akauliza tena. Kobe akaogopa, akamwambia: “Mimi nitasema. Umeniambia asali hii yako, kumbe si yako, ni ya Simba mwenyewe?” Simba akauliza tena: “Nani ninyi?” Akamwambia: “Sisi hapa.” Akasema: “Shukeni basi.” Akasema: “Tunakuja.”

Simba akamtafuta Sungura siku nyingi, akasema: “Leo nitampata Sungura.”

Sungura akamwambia Kobe: “Unitwae mimi, unitie ndani ya mwenge, umwambie Simba ajitenge na autupe mwenge, nami nitakwenda; uningoje chini.” Kobe akasema moyoni: “Huyu atataka kukimbia na kuniacha niliwe na Simba. Ataliwa yeye mbele.”

Akamchukua, akamtia ndani ya mwenge, akamwambia Simba: “Sungura huyu anakuja.” Simba akamdaka, akamwambia: “Nikufanyeje leo?” Akasema: “Ukinila, nyama yangu ngumu.” “Nikufanyeje basi?” “Nikamate mkia, unizungushe, kisha unipige chini, basi utanila.”

Simba akahadaika, akamzungusha, akitaka kumpiga, Sungura akachopoka mkononi na kukimbia.

Akamwambia Kobe: “Shuka nawe.” Akashuka. Akamwambia: “Nikufanyeje?” Akasema: “Nitia katika tope, unisugue hivi hata nibanduke maganda.” Simba akamchukua, akaenda naye majini, akamsugua. Kobe akakimbia, Simba akasugua mikono yake hata ikachubuka. Akaona damu, akasema: “Amenitenda leo Sungura.”

Akaenda kumtafuta. Akauliza: “Nyumba ya Sungura iko wapi?” Wakamwambia: “Hatuijui.”

Sungura akamwambia mkewe: “Tuhame nyumba hii.” Wakahama.

Simba akauliza tena, wakaambiwa: “Nyumba yake ile juu ya mlima.” Akaenda Simba, akafika, hakuna Sungura. Akasema: “Nitajificha ndani ya nyumba, Sungura akija na mkewe nitawala wote.”

Sungura akaja na mkewe, hana habari. Njiani akaona miguu ya Simba, akamwambia mkewe: “Rudi wewe, Simba amepita hapa.” Akasema: “Sirudi, nitakufuata.” Akamwambia: “Wewe rudi.” Akarudi.

Sungura akaifuata miguu, akaona imeingia ndani ya nyumba yake. Akasema: “Loo, Simba umo ndani.”

Akarudi taratibu, akasimama mbali, akasema: “Salaam nyumba! Salaam nyumba! Salaam nyumba!” Hakusikia jibu. Akasema: “Kila siku nikipita hapa, nikitoa salaam, nyumba hunijibu; labda leo mna mtu humo ndani.”

Simba akadanganyika, akajibu: “Salaam!” Sungura akasema: “Loo, Simba umo ndani, wataka kunila mimi, ukaona wapi nyumba ikisema?” Simba akamwambia: “Uningoje basi.”

Sungura akakimbia, wakafukuzana hadi Simba akachoka. Akawaambia watu: “Sungura akanishinda, basi simtaki tena.” Akarejea.

Palikuwa na Sultani akitamani kijana siku nyingi, asipate. Naye alikuwa na mali nyingi na miji mingi. Akaona: “Nikifa, itapotea milki hii kwa sababu ya kukosa mtoto.”

Akaja shetani akajifanya kama mtu, akamwambia Sultani: “Nikikupa dawa, ukipata mtoto, utanipa nini?” Akamwambia: “Nitakupa nusu ya mali yangu.” Akamwambia: “Sikubali.” Akamwambia: “Nitakupa miji yangu nusu.” Akamwambia: “Sikubali.” Akamwambia: “Wataka nini basi?” Akamwambia: “Ukizaa watoto wawili, nipe mmoja, nawe utwae mmoja.” Akamwambia: “Nimekubali.”

Akamletea dawa, akamwambia: “Mpe mkeo ale.” Akamletea mkewe, akala, akachukua mimba, akazaa mtoto wa kwanza mwanamume, na wa pili mwanamume, na wa tatu tena mwanamume.

Akaja rafiki yake yule aliyempa dawa, akamwambia: “Haya, tugawanye.” Akamwambia: “Bado, hawajasoma watoto hawa.” Akamwambia: “Nipe mimi nikawafundishe.” Akamwambia: “Chukua.”

Akaenda nao kwake. Nyumba kubwa kwake, na kila kitu kimo ndani. Akawasomesha mpaka wakajua elimu pia, wakajua herufi, kisha akawapelekea baba yao.

Na wale vijana mmoja alikuwa hodari sana. Akamwambia baba yake: “Njoo, tugawanye watoto leo.” Akamwambia: “Gawa wewe.” Akaweka wawili mbali, akamweka mmoja mbali, akamwambia: “Chagua, Sultani!” Sultani akatwaa wale wawili, na yule akatwaa mmoja, akaenda zake.

Akaenda naye kwake, akampa funguo zote, akamwambia: “Fungua utakacho.” Yule kijana akakaa kitako ndani ya nyumba, na yule baba yake akatoka akaenda kutembea mwezi mzima, mpaka alipo rudi.

Basi kijana akakaa kitako. Hata siku moja akachukua ufunguo, akaenda akafungua chumba kimoja. Akaona dhahabu kana maji. Akatia kidole, ikashika; akafuta, haitoki; akafunga kitambaa.

Akaja baba yake, akamwuliza: “Una nini kidole?” Akamwambia: “Nimejikata.”

Hata siku ya pili baba yake akatoka akaenda zake kutembea. Yule mtoto akachukua funguo zote, akaenda kufungua chumba cha kwanza, akaona mifupa ya mbuzi; akafungua cha pili, akaona mifupa ya kondoo; cha tatu, ya ng’ombe; cha nne, ya punda; cha tano, ya farasi; cha sita, vichwa vya watu; cha saba, akaona farasi mzima.

Akamwambia: “Ewe binadamu! Watoka wapi?” Akamwambia: “Mimi, baba yangu huyu. Kazi yake kula watu, na punda, na farasi, na ng’ombe, na mbuzi, na kila kitu. Sasa tumesalia mimi nawe.”

Akamwambia: “Tufanyeje?” Akamwambia: “Njoo unifungue.” Akamfungua.

Akamwambia: “Sasa fungua chumba cha mali. Mimi nitameza kila kitu, na baba yako akija, ataenda kuwaita watu kuja kutula. Akija, atakwambia: ‘Twende kuni.’ Utamwambia: ‘Mimi sijui kazi hiyo.’ Ataenda yeye peke yake. Akija nazo, atatekeleza sufuria kubwa; atakwambia: ‘Chochea moto.’ Mwambie: ‘Siwezi.’ Ataenda mwenyewe kuchochea moto, ataleta samli nyingi, ataitia ndani ya sufuria. Ikipata moto, atafunga pembea, atakwambia: ‘Panda ucheze.’ Mwambie: ‘Sijui mimi kucheza mchezo huu, panda wewe mwenyewe nikuangalie kwanza ili nipate kufanya kama wewe.’ Akipanda yeye kukuonyesha, msukume ndani ya sufuria ya samli moto, uje zako mbio, nami nitakwenda kukungoja chini ya mti njiani.”

Farasi akakimbia, akamwacha mtoto peke yake.

Hata alipokuja baba yake, akamwambia: “Kesho twende kuni.” Akamwambia: “Mimi sijui kazi hiyo.” Akamwambia: “Basi, kaa kitako.” Akaenda mwenyewe peke yake, akaleta kuni nyingi.

Naye alikuwa amewaambia watu: “Kesho na karamu, njooni.” Akatua sufuria, akatekeleza, akamwambia: “Tia kuni.” Akamwambia: “Sijui mimi.” Akamwambia: “Kaleta samli.” Akamwambia: “Siwezi kuichukua, sina nguvu.” Akaenda mwenyewe, akaichukua, akaitia ndani ya sufuria, akatia moto. Akamwambia: “Chochea.” Akamwambia: “Sijui kuchochea moto.”

Akamwambia: “Umeuona mchezo wetu?” Akamwambia: “Sijauona bado.” Na samli ilikuwa imepata moto sana. Akaifunga pembea, akamwambia: “Panda hapa nikuonyeshe.” Akamwambia: “Panda wewe mwenyewe kwanza, ucheze, nami nikiona, nipate kucheza.”

Akapanda, akacheza. Akamshika, akamsukuma ndani ya sufuria; akatokota pamoja na samli, akafa.

Akakimbia mtoto, akaenda mpaka chini ya mti, akaona farasi akaja mbio. Farasi akamchukua, akamweka juu ya mgongo wake, akamwambia: “Twende zetu sasa.” Wakaenda zao.

Wale wenziwe kule wakaja, wakamtafuta, hawamwoni. Na njaa ikiwapata sana, wakaangalia ndani ya sufuria, wakaona chakula kimekwisha. Wakasema: “Katule chakula hiki.” Wakakipua, wakapakua, wakala. Hata walipokwisha, wakamtafuta, hawamwoni. Wakaingia ndani ya nyumba, wakatoa vyakula pia na mchele pia, wakapika, wakala. Siku ya pili tena wakaona hajaja, wakaenda zao kwao.

Huyu mtoto, yeye na farasi, wakaenda mbali miji mingine, wakakaa mwisho wa mji. Akamwambia: “Hapa tukae.” Wakakaa, wakala chakula. Akamwambia: “Hapa tujenge nyumba.” Wakajenga nyumba kubwa na kila kitu ndani, wakatia punda na farasi na ng’ombe na mbuzi na watumwa, wakakaa.